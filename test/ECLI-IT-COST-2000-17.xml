<pronuncia>
  <pronuncia_testata>
    <anno_pronuncia>2000</anno_pronuncia>
    <numero_pronuncia>17</numero_pronuncia>
    <ecli>ECLI:IT:COST:2000:17</ecli>
    <tipologia_pronuncia>S</tipologia_pronuncia>
    <presidente>VASSALLI</presidente>
    <relatore_pronuncia>Annibale Marini</relatore_pronuncia>
    <redattore_pronuncia/>
    <data_decisione>12/01/2000</data_decisione>
    <data_deposito>21/01/2000</data_deposito>
  </pronuncia_testata>
  <pronuncia_testo>
    <collegio><titolo>LA CORTE COSTITUZIONALE</titolo>composta dai signori: &#13;
 Presidente: prof. Giuliano VASSALLI; &#13;
 Giudici: prof. Cesare MIRABELLI, prof. Fernando SANTOSUOSSO, avv. &#13;
 Massimo VARI, dott. Cesare RUPERTO, dott. Riccardo CHIEPPA, prof. &#13;
 Gustavo ZAGREBELSKY, prof. Valerio ONIDA, prof. Carlo MEZZANOTTE, &#13;
 avv. Fernanda CONTRI, prof. Guido NEPPI MODONA, prof. Piero Alberto &#13;
 CAPOTOSTI, prof. Annibale MARINI;</collegio>
    <epigrafe>ha pronunciato la seguente<titolo>Sentenza</titolo>nel  giudizio di legittimità costituzionale degli artt. 2751, n.  4,    &#13;
 e 2778, n. 17, del codice civile, promosso con ordinanza emessa il 23    &#13;
 giugno 1998 dal Tribunale di Ferrara nel procedimento civile vertente    &#13;
 tra Novelli Marinella e il Fallimento FEPA di Tartoni Marco              &#13;
  C. s.a.s. e dei soci Tartoni Marco e Tartoni Mauro, iscritta  al  n.    &#13;
 861 del registro ordinanze 1998 e pubblicata nella Gazzetta Ufficiale    &#13;
 della Repubblica n. 48, prima serie speciale, dell'anno 1998.            &#13;
   Visto  l'atto  di  intervento  del  Presidente  del  Consiglio  dei    &#13;
 Ministri;                                                                &#13;
   Udito nella camera di consiglio del  13  ottobre  1999  il  giudice    &#13;
 relatore Annibale Marini.</epigrafe>
    <testo><fatto>Ritenuto in fatto</fatto>1.  -  Nel corso di una procedura fallimentare dinanzi al Tribunale    &#13;
 di Ferrara veniva proposta  da  parte  dell'ex  coniuge  del  fallito    &#13;
 domanda  di  ammissione  al  passivo  in via privilegiata del credito    &#13;
 maturato per il mancato pagamento di numerose mensilità dell'assegno    &#13;
 di mantenimento disposto in sede di separazione personale.               &#13;
   Il curatore, pur non opponendosi  all'ammissione  del  credito,  ne    &#13;
 contestava  la  natura  privilegiata  per  difetto  di  una  espressa    &#13;
 previsione legale della causa di prelazione.                             &#13;
   Instaurato il giudizio, il Tribunale, con ordinanza  emessa  il  23    &#13;
 giugno 1998, sollevava, in riferimento all'art. 3 della Costituzione,    &#13;
 questione  di legittimità costituzionale degli articoli 2751, n.  4,    &#13;
 e 2778, n. 17, del codice civile, "nella parte in cui  non  prevedono    &#13;
 tra  i  crediti aventi privilegio generale sui mobili del debitore il    &#13;
 credito del coniuge, separato o divorziato, al mantenimento".            &#13;
   1.1. - Ad avviso  del  giudice  a  quo,  il  credito  azionato  non    &#13;
 potrebbe  ricomprendersi,  in  via  interpretativa,  nella previsione    &#13;
 dell'art.   2751, n. 3 (recte:  n.  4),  cod.  civ.,  riguardante  "i    &#13;
 crediti  di  alimenti  per gli ultimi tre mesi a favore delle persone    &#13;
 alle quali gli alimenti sono dovuti  per  legge",  stante  la  sicura    &#13;
 distinzione   tra  alimenti  e  mantenimento  e  tenuto  conto  della    &#13;
 tassatività dei privilegi e del conseguente divieto di  applicazione    &#13;
 analogica   della   citata   norma   ad   ipotesi  dalla  stessa  non    &#13;
 espressamente previste.                                                  &#13;
   Ritiene, in particolare, il rimettente che l'obbligo alimentare, di    &#13;
 cui  all'art.  433  e  segg.  cod.  civ.,  risponda  all'esigenza  di    &#13;
 garantire  quanto  sia necessario per la vita dell'alimentando, avuto    &#13;
 riguardo alla sua posizione sociale, allorché egli versi in stato di    &#13;
 bisogno e non sia in grado di  provvedere  al  proprio  mantenimento.    &#13;
 Mentre   l'obbligo   di  mantenimento  che,  nella  disciplina  della    &#13;
 separazione o del divorzio,  la  legge  pone  a  carico  di  uno  dei    &#13;
 coniugi,  troverebbe  il  suo presupposto non nello stato di bisogno,    &#13;
 bensì nella mancanza, in capo all'altro coniuge, di adeguati redditi    &#13;
 propri. L'ammontare del relativo  assegno,  d'altro  canto,  dovrebbe    &#13;
 essere  determinato  non  solo  in  relazione  alle circostanze ed ai    &#13;
 redditi dell'obbligato (art. 156 cod. civ.), ma anche tenendo  conto,    &#13;
 in  sede  di  scioglimento  o  di cessazione degli effetti civili del    &#13;
 matrimonio,  della  condizione  dei  coniugi,  delle  ragioni   della    &#13;
 decisione,  del  contributo  personale  ed economico dato da ciascuno    &#13;
 alla conduzione  familiare  ed  alla  formazione  del  patrimonio  di    &#13;
 ciascuno  o  di  quello comune, del reddito di entrambi, della durata    &#13;
 del matrimonio, secondo quanto previsto dall'art.  5  della  legge  1    &#13;
 dicembre  1970,  n.  898  (Disciplina  dei  casi  di scioglimento del    &#13;
 matrimonio) e successive modificazioni. La funzione  dell'assegno  di    &#13;
 mantenimento  sarebbe  in  definitiva  quella di garantire all'avente    &#13;
 diritto  -  come  costantemente  affermato  dalla  giurisprudenza  di    &#13;
 legittimità  -  un  tenore  di vita sostanzialmente analogo a quello    &#13;
 goduto in costanza di matrimonio.                                        &#13;
   1.2. - I due crediti, pur operando in  ambiti  distinti,  sarebbero    &#13;
 tuttavia  -  ad  avviso  dello stesso rimettente - tra loro omogenei,    &#13;
 avendo entrambi natura, in senso lato, alimentare. La previsione  del    &#13;
 privilegio  a  favore del credito di alimenti e non anche a favore di    &#13;
 quello di  mantenimento  comporterebbe,  dunque,  una  ingiustificata    &#13;
 disparità   di   trattamento  e  sarebbe  lesiva  del  principio  di    &#13;
 eguaglianza di cui all'art. 3 Cost.                                      &#13;
   1.3. - Il giudice rimettente dichiara di  essere  consapevole  che,    &#13;
 secondo  la giurisprudenza di questa Corte, lo strumento del giudizio    &#13;
 di  legittimità  costituzionale  non  può  essere  utilizzato   per    &#13;
 introdurre,  sia pure in considerazione del rilievo di un determinato    &#13;
 credito, una causa di prelazione ulteriore  rispetto  a  quelle  già    &#13;
 codificate.  Ritiene peraltro che nella specie si tratti piuttosto di    &#13;
 sindacare  sotto il profilo della ragionevolezza - come già in altre    &#13;
 occasioni la Corte ha fatto - la mancata inclusione,  all'interno  di    &#13;
 una specifica norma attributiva di un privilegio (quella, appunto, di    &#13;
 cui  all'art.   2751, n. 4, cod. civ.), di una fattispecie omogenea a    &#13;
 quella cui la causa di prelazione è riferita.                           &#13;
   2. - È intervenuto in giudizio il  Presidente  del  Consiglio  dei    &#13;
 Ministri,  rappresentato  e  difeso  dall'Avvocatura  generale  dello    &#13;
 Stato, chiedendo  che  la  questione  sia  dichiarata  manifestamente    &#13;
 infondata.                                                               &#13;
   E  ciò  in  quanto il diritto al mantenimento avrebbe un contenuto    &#13;
 molto  più  ampio  del  diritto  agli  alimenti,  che   varrebbe   a    &#13;
 giustificare  la  minore  rilevanza del credito e, quindi, il mancato    &#13;
 riconoscimento del privilegio.<diritto>Considerato in diritto</diritto>1. - Il Tribunale di Ferrara  dubita,  in  riferimento  all'art.  3    &#13;
 della    Costituzione,  della legittimità costituzionale degli artt.    &#13;
 2751, n. 4, e 2778, n. 17, del codice civile, nella parte in cui  non    &#13;
 riconoscono  - secondo l'interpretazione dello stesso rimettente - il    &#13;
 privilegio generale sui mobili  del  debitore  anche  al  credito  di    &#13;
 mantenimento del coniuge separato o divorziato.                          &#13;
   2. - La questione non è fondata, nei sensi di seguito indicati.       &#13;
   Contrariamente   all'assunto   da   cui  muove  il  rimettente,  il    &#13;
 privilegio di cui alla norma denunciata, pur testualmente riferito ai    &#13;
 crediti  di  alimenti,   deve   ritenersi   estensibile   sul   piano    &#13;
 interpretativo  anche al credito di mantenimento del coniuge separato    &#13;
 o divorziato, superandosi in tal modo la  disparità  di  trattamento    &#13;
 che  altrimenti conseguirebbe ad una diversa ed opposta lettura della    &#13;
 norma.                                                                   &#13;
   In proposito, uno speciale rilievo va riconosciuto alla  causa  del    &#13;
 credito che, com'è stato osservato in dottrina, rappresenta la ratio    &#13;
 giustificativa e, al tempo stesso, il criterio di interpretazione del    &#13;
 privilegio, valendo a determinarne l'ambito oggettivo e soggettivo.      &#13;
   Se,    pertanto,   si   prescinde   da   considerazioni   puramente    &#13;
 nominalistiche per guardare al suo profilo funzionale, risulta chiaro    &#13;
 come il credito di alimenti, di cui all'art. 2751, n. 4,  cod.  civ.,    &#13;
 sia  diretto  a  soddisfare,  in  conformità  al  significato comune    &#13;
 dell'espressione, le necessità di vita dell'alimentando anche se  in    &#13;
 misura  quantitativamente  diversa  a seconda delle circostanze e dei    &#13;
 soggetti che vengono di volta in volta in considerazione.                &#13;
   Ed è indubbio che la funzione sopra specificata è propria,  nella    &#13;
 sua  ampiezza, anche del credito di mantenimento del coniuge separato    &#13;
 o divorziato.                                                            &#13;
   Una conferma, sia pure indiretta, dell'esattezza di  tale  opinione    &#13;
 si  desume  dalla  costante  giurisprudenza della Corte di cassazione    &#13;
 che,  qualificando  la  domanda  relativa  agli  alimenti  un   minus    &#13;
 necessariamente   compreso   in   quella   di   mantenimento,   muove    &#13;
 evidentemente dalla identità  di  causa  petendi  delle  domande  e,    &#13;
 quindi,    sul   piano   sostanziale,   dall'unitaria   funzione   di    &#13;
 sostentamento che caratterizza i relativi crediti.                       &#13;
   Lo stesso credito di alimenti di cui all'art. 433 del codice civile    &#13;
 può assumere, d'altro canto,  una  diversa  misura  quantitativa  in    &#13;
 ragione  della  particolare natura del rapporto da cui l'obbligazione    &#13;
 alimentare può derivare: mentre, ad esempio,  il  donatario  non  è    &#13;
 tenuto  a  prestare  gli  alimenti  oltre  il  valore della donazione    &#13;
 tuttora esistente nel suo patrimonio (art.  438,  terzo  comma,  cod.    &#13;
 civ.),  tra  fratelli e sorelle gli alimenti sono dovuti nella misura    &#13;
 dello stretto necessario (art. 439, primo comma, cod. civ.). E se  è    &#13;
 pacifico  come,  in  tali casi, la misura più ridotta degli alimenti    &#13;
 non faccia venir meno l'identità funzionale del credito,  la  stessa    &#13;
 conclusione  non  può  non  valere  per l'ipotesi in cui il credito,    &#13;
 essendo parametrato al pregresso  tenore  di  vita  dell'alimentando,    &#13;
 abbia  un  contenuto  più  esteso  anziché  più  ridotto di quello    &#13;
 stricto sensu alimentare.                                                &#13;
   3. - In base alle  considerazioni  che  precedono  risulterebbe  in    &#13;
 contrasto   con   l'art.   3   della  Costituzione,  comportando  una    &#13;
 irragionevole disparità  di  trattamento,  una  interpretazione  che    &#13;
 escludesse   dall'ambito   della   norma  denunciata  il  credito  di    &#13;
 mantenimento del coniuge separato o divorziato.                          &#13;
   Avuto riguardo al fondamentale canone ermeneutico che, nel concorso    &#13;
 tra  più  possibili  interpretazioni,  impone  di  preferire  quella    &#13;
 conforme a  Costituzione, deve, pertanto, affermarsi - come del resto    &#13;
 già  osservato,  sia pure incidentalmente, da questa Corte (sentenza    &#13;
 n.  84 del 1992) - l'estensione del  privilegio  di  cui  alla  norma    &#13;
 denunciata  anche  al  credito di mantenimento del coniuge separato o    &#13;
 divorziato  e,  conseguentemente,  l'infondatezza   della   questione    &#13;
 sollevata dal giudice rimettente.</testo>
    <dispositivo>per questi motivi                              &#13;
                        LA CORTE COSTITUZIONALE                           &#13;
   Dichiara non fondata, nei sensi di cui in motivazione, la questione    &#13;
 di legittimità costituzionale degli articoli 2751, numero 4, e 2778,    &#13;
 numero  17,  del  codice  civile sollevata, in riferimento all'art. 3    &#13;
 della   Costituzione, dal Tribunale di  Ferrara  con  l'ordinanza  in    &#13;
 epigrafe.                                                                &#13;
   Così  deciso  in  Roma,  nella  sede  della  Corte costituzionale,    &#13;
 Palazzo della Consulta, il 12 gennaio 2000.                              &#13;
                        Il Presidente: Vassalli                           &#13;
                         Il redattore: Marini                             &#13;
                       Il cancelliere: Di Paola                           &#13;
   Depositata in cancelleria il 21 gennaio 2000.                          &#13;
               Il direttore della cancelleria: Di Paola</dispositivo>
  </pronuncia_testo>
</pronuncia>
